Rozs Tamás vagyok, Pécsett születtem 1960.október 12-én.

A Nagy Lajos Gimnáziumban érettségiztem, majd a Janus Pannonius Tudomány Egyetem Tanárképző Karán szereztem diplomát magyar, ének-zene szakon 1986-ban.

Később a Zeneművészeti Főiskola Jazz Tanszakára jártam ének szakra /1992-93/, majd a Pécsi Tudomány Egyetem Művészeti Kara és az Orvosi Kar közös akkreditációjában végeztem el a Művészetterápia szakot 2006-ban Zeneterápia specializáción.

Szakdolgozatom címe: A zeneterápia hatása oligofrén kliensekre-élmény és mentális fejlődés értelmi sérültek körében.2013-ban szereztem egyetemi diplomát /MA/ ének-zene tanár mesterképzési szakon a Pécsi Tudományegyetem Művészeti Karán. Szakdolgozati portfólióm címe:

Zenetanárság, zeneterápia, transzfer-hatás.

Fő hangszerem a cselló, játszom gitáron, nagybőgőn, s alapfokon zongorán.

1982 óta vagyok a Szélkiáltó együttes tagja-verseket zenésítünk meg, számos hanghordozónk

jelent meg, több ezer belföldi és külhoni föllépés van mögöttünk. / www.szelkialto.hu / 

Lakner Tamással és Fenyvesi Bélával zenélünk trióban, miután Keresztény Béla már nincs velünk.

2018-ban a Magyar Örökség Díj-at kaptuk meg.

Másik formációm az Arcofon Duo/Trio/Quartet: világzenét /etnojazz/ játsztunk gadulka, ének-cselló, brácsa, hegedű, szaxofon és ütőhangszerek társaságában, zenészek: Kovács Márton, Gyulai Csaba és Gáspár József volt. Tán búcsú-koncertünk a bécsi Sargfabrik-ban volt 2011-ben. Azóta duóban léptünk föl néhányszor.

2004-ben vettem föl a Férfiének c. CD-met zenész barátaimmal.

A Szakértők zenekarban Kovács Márton Mohácsi János darabjainak zenéit dolgoztuk föl.

Az Ördögszekér Kompániában hosszú évekig muzsikáltam, ahol gyerekeim anyukájával- aki bábszínész- játszottam. Itt fiam lépett a helyembe hegedűvel- időnként a lányom is énekel.

2007-ben a Versünnep országos verseny szakmai I. díját kaptam.

A főiskolán a Tillai Aurél vezette vegyeskarban énekeltem, s félévet töltöttem a Tomkins Énekegyüttesben 1991-ben.

Egy különleges ének-technikát tanulok és gyakorlok, az ú.n. mongol-, v. torok- ének hangképzést, amelyet autodidakta kezdet után.

Tran Qvan Hai mesternél/ Párizs /és Radik Tyulyush-nál / Huun Huur Tu együttes / tanultam, s azóta folyamatosan fejlesztek és igyekszem elmélyülni ezen hö-mi / kargan / speciális vokális megszólalásban.

Tanítottam ének-zenét különböző általános-, és középiskolákban, így Pécsett az Ágoston tériben,Szentlőrincen a kísérleti iskolában művészet tantárgyat, Budapesten az Erdei Iskolában rövidebb etapokban és a pécsi Gandhi Gimnáziumban ének-zenét hét évig.

A 2011/12/13-as tanévekben tanítottam a Pécsi Leőwey Klára Gimnáziumban ének-zene tantárgyat, s két évig vezettem a Férfikart- a 2012-es Helikonon arany minősítést szereztünk. A Wekerle-telepi Deák Ferenc Gimnáziumban tanítottam 2014-ben.

Az elmúlt tanévben pedig zeneterapáltam a Szent Miklós Iskolában.

A Kaposvári Egyetem Művészeti Kar mesteroktatója voltam kisebb megszakítással- színész-zenés mesterség és kreatív zene c. tantárgyakat tanítottam színész hallgatóknak 12 éven át.

2020-ban,miután végre főállású mesteroktató lettem, fölálltam az SZFE ú.n. átszervezése okán.

A zenés színész-mesterség tantárgy vizsgaelőadásai koncertként éltek tovább budapesti színházakban, s más befogadó helyeken / pl. Cseh Tamás-műsor: Belvárosi Színház, New York- Magyar Ház, Washingtoni Nagykövetség- 2011, Sebő Ferenc versmegzenésítései: Ördögkatlan Fesztivál.../

A Pesti Magyar Színház Színiakadémián is tartottam kurzust 2015-ben, melynek a ProgresSzív- Zenei Koncert c. vizsgaelőadás lett az eredménye.

Zeneterápiát folytattam a Pécsi Fogd a kezem Alapítványnál tíz és Budapesten a Napsugár Habilitációs Intézetben egy évig.

A Szegedi Egyetem Gyógypedagógiai Karán tanítottam 4 évig zeneterápiát a szakdolgozatom és értelmileg akadályozottak közti tapasztalataim alapján.

A PTE Művészeti Kar vendég oktatójaként tartottam kurzusokat a végzős zeneterapeuta hallgatóknak posztgraduális képzésen. / A zeneterápia szerepe, hatásmechanizmusa értelmi sérült kliensek körében./

Szeretem a kreatív feladatokat, a zene megélését és annak élményszerű átadását, az érték megőrzését ifjaknak. Szívesen értelmezem és gondolom újra a muzsikát mai kontextusában, zenei környezetében a diákokkal.

Önálló műsoromat játszom fesztiválokon, rendhagyó irodalom, v. énekóra keretében ének, gordonka, gitár hangszer- összeállításban WeöreS 100+  Holdbéli csónakos címmel.

Jelenleg színházi zenéket írok báb-, és kőszínházaknak, s egyes darabokban közreműködöm is.

Hosszú évek óta muzsikálok budapesti színházakban.

/Nemzeti, Örkény, Víg, Radnóti, Szkéné.../

Mohácsi János 15 rendezésében zenéltem idáig.

A Kaposvári Csiky Gergely Színházban a Szigorúan ellenőrzött vonatok c. darab zenéjét szereztem és a Bérczes László által rendezett darabban játszottam is.

A 2015-ös POSZT-on

"A legjobb zene és hangzásvilág" díjat kaptam érte a szakmai zsűritől.

/ Ekkor szakadt szét az színházi szakma végérvényesen,s pl. versenyen kívül indult az Örkény Sz. "E föld befogad..." c. ea.sal Kovács Márton zenéjével, melyben játszottam, majd négy nap múlva a versenyben a "Szigorúan..." c. db.bal a Kaposvári Csiky G. Színházzal.../ 

2023.08.20. Magyar Arany Érdemkereszt polgári tagozat díj 

Legújabb bemutatónk a Reggel és este (Jon Fosse) Bérczes László rendezésében,Mészáros Sárával és Pál Andrással- a Jurányi Inkubátorházban játsszuk,s februártól a Szkéné Színházban is.

Színházi zenéimből: 

Liliomfi,Vérnász- Kecskemét /R. Kocsis Pál/

Apró néni és a nagyra nőtt búbánat- Szatmárnémeti Északi Színház Brighella Bábtagozat /R. Szabó Attila/

Az ügynök halála- Szatmárnémeti É.Sz. Harag György Társulat /R. Bérczes László/

"...a földgömböt itt hegyezd ki!" - bábos játék Tamkó Sirató Károly verseiből /R. Veres András/

Halottember, Elem/Szkéné-Háy János darabjait Bérczes László rendezte

Kulcskeresők-Salgótarján (R. Kocsis Pál)

Hóesésben: Nemes Nagy Ágnes versei zenémmel/Griff Bábsz. (R.: Bartal Kiss Rita)

Amikor találkoztam Barisnyikovval- Csákányi Eszter monodrámája

A jelenleg futó darabok, melyekben játszom:

10 c.,

Kezdhetek folytatódni (Petri György-est Pál Andrással),

Most amikor a vers...(Kortárs magyar versek),

Ikrek hava: Radnóti Sz.

Elem: Szkéné

Reggel és este: Jurányi Inkubátorház

A zene gyógyító hatását fölhasználva folytatok zeneterápiát alkalmanként különböző intézményekben, s ismerkedem a Soundbeam- módszerrel.

Folyamatosan muzsikálok szólóban, s a fent említett zenekarokban és színházakban.

A minőségi zenei nevelés számomra állandó, friss kapcsolatot jelent az ifjú zenész generációval, s az alkalmazott zene írása- játszása folyamatos kreatív zenei élményt ad.

2023-24-ben Indiában voltam zenei ösztöndíjjal 7 hónapig- a raga műfaját kutattam, tanultam és művészeti iskolában tanítottam, s játszottam színházi zenémet a meghívó professzorom rendezésében...

indiatomrye60.blogspot.com

Haza érkezvén egy nyaki cisztát operáltak ki, mely kiderült áttéte volt a nyelvgyök-tumornak (+HPV 16). A kezelés után, mely 34 sugár és 2 kemoból állt jók a leleteim- eltűnt a rák.

18 kilót fogytam, amiből már 10-et visszaszereztem, fizioterápiára járok, s gyarapodom...

Újra játszom, muzsikálok- újjászülettem.

Szeptembertől a Tan Kapuja Buddhista Főiskola estis hallgatója vagyok.

Rozs Tamás

2025 (október 12-től nyugger lettem hivatalosan)

Budapest- Pécs / Párizs- Prága- New York-Púne... /